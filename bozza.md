# Per fare un tavolo

Servono almeno due persone al tavolo, una che si occupa di redigere il referto di gara (il segretario), uno che si occupa del tabellone segnapunti (cronometrista). Se gli arbitri lo consentono conviene si aggiunga una terza persona che si occupa di tenere il conto dei goal e dei rigori e della gestione delle esclusioni, compiti di che altrimenti spettano al cronometrista (il conteggio dei goal e dei rigori è facoltativo, ma risulta molto utile a fine partita perché velocizza la chiusura del referto).

## Prima della partita

### Allʼarrivo in palestra

* comporre il tavolo affiancando le due scrivanie in corrispondenza della riga di centrocampo, verificare il corretto posizionamento delle panchine, sistemare accanto ad esse i trepiedi portapece e lo straccio umido per la pulizia delle scarpe, predisporre la postazione del medico (una sedia a fianco del tavolo è sufficiente)
* recuperare il librone portadocumenti di squadra dal magazzino e prelevare una decina di fogli per la gestione delle esclusioni [immagine]
* sempre dal magazzino recuperare il computer segnapunti, collegarlo al tabellone (istruzioni dettagliate allʼinterno della custodia) e avviare il programma "Consolle" per verificare che la durata del tempo di gioco sia quella corretta per la categoria/campionato di gioco
* in uno dei cassetti della scrivania si trova il resto del materiale tecnico, in particolare:
  * i cartellini TIMEOUT 1, 2 e 3; i primi due vanno appoggiati sulle panchine, il terzo resta per il momento al tavolo [immagine]
* se richiesto dalla categoria/campionato della partita appoggiare sulle panchine i cartellini di riconoscimento degli ufficiali A, B e C (di norma vale solo per lʼUnder 17 e la serie B) [immagine]
* i supporti per i fogli delle esclusioni, da sistemare agli estremi del tavolo, uno a destra, lʼaltro a sinistra [immagine]

### Allʼarrivo delle squadre

* allʼarrivo dei ragazzi della Jolly Handball farsi consegnare il documento dʼidentità e inserirlo nel librone portadocumenti
* ritirare lʼelenco gara dagli allenatori verificando che siano presenti le firme degli allenatori e che ci sia lʼindicazione del capitano e vicecapitano ("K", "VK" a fianco del nome del giocatore)

### Allʼarrivo degli arbitri

* consegnare il librone portadocumenti completo dei documenti di tutti i giocatori riportati nellʼelenco gara
* ritirare il referto di gara

Il segretario può iniziare la redazione del referto:

* compilando lʼintestazione e gli elenchi dei componenti delle due squadre (gli estremi della gara sono riportati in testa agli elenchi gara; la casella "Impianto" va riempita con la dicitura "Palestra Comunale")
* facendo quindi firmare i due allenatori negli appositi spazi

Gli elenchi gara devono restare a disposizione degli arbitri per il riconoscimento.

## Allʼarrivo del medico

* riportare gli estremi del documento dʼidentità nello spazio riservato allʼoperatore DAE nellʼelenco gara della squadra di casa quindi chiedere al medico di apporre la sua firma [immagine]
* riportare gli estremi del documento e del tesserino nello spazio riservato al medico/operatore DAE sul retro del primo foglio del referto

## Durante la partita

Il cronometrista avvia il contaminuti in corrispondenza del fischio di inizio dellʼarbitro. Il programma arresta automaticamente il contaminuti al termine del tempo di gioco. Da qui in avanti il suo compito è aggiornare il punteggio in corrispondenza di un goal e arrestare il conteggio del tempo alla richiesta di timeout da parte di una squadra (vedi più avanti) o su richiesta dellʼarbitro.

### Significato dei fischi

* fischio breve singolo: ripresa del gioco (il cronometrista fa ripartire il tempo)
* doppio fischio breve: goal (il cronometrista aggiorna il punteggio)
* triplo fischio breve: interruzione del gioco (il cronometrista ferma il tempo)

**Nota**: prima di far riprendere il gioco lʼarbitro attende sempre un cenno dʼintesa dal cronometrista.

Per quanto gli altri eventi di gioco descritti a breve non chiamino direttamente in causa il cronometrista, questo può aiutare concretamente il segretario nel suo lavoro per esempio individuando/confermando lʼidentità del giocatore coinvolto nellʼazione o fornendo a voce lʼorario in cui lʼevento è accaduto cosicché il segretario possa più rapidamente registrare lʼevento.

### Eventi di gioco

Gli eventi di gioco vanno riportati nellʼapposita area del referto uno per riga senza lasciare spazi. Lʼorario va riportato in prima colonna nel formato "minuto:secondo"; il punteggio va riportato nello stesso formato, a sinistra quello della squadra di casa (squadra A), a destra quello della squadra ospite (squadra B) allineato a destra nella colonna "Evento" eventualmente preceduto dal codice identificativo dellʼevento accaduto. [immagine]

#### Goal

In caso di segnatura (arbitro emette due brevi fischi e alza il braccio teso) il segretario deve riportare nellʼordine: orario di gioco, numero del giocatore che ha segnato (da indicare nella colonna A/B della squadra di appartenenza), il punteggio aggiornato. [immagine]

Lʼaddetto alle statistiche aggiunge una "X" al conteggio dei goal realizzati dal giocatore. [immagine]

#### Rigore

In caso di rigore (arbitro emette un fischio lungo e indica la posizione di tiro del rigore) il segretario deve riportare nellʼordine: orario di gioco, numero del giocatore incaricato del tiro (da indicare nella colonna A/B della squadra di appartenenza), il codice "R", quindi attende lʼesito del tiro. Se il giocatore segna il segretario cerchia la "R" e aggiorna il punteggio, in caso contrario riporta il punteggio della riga precedente. [immagine]

Lʼaddetto alle statistiche aggiunge una "R" allʼelenco dei rigori assegnati alla squadra. In caso di segnatura cerchia la "R" appena tracciata. [immagine]

In cronometrista avvia il contaminuti in corrispondenza del fischio nel caso lʼarbitro abbia interrotto il gioco prima dellʼassegnamento del rigore, aggiorna il punteggio sul tabellone in caso di segnatura.

#### Ammonizione

In caso di ammonizione (arbitro mostra il cartellino giallo e indica il giocatore sanzionato con un braccio) il segretario deve riportare nellʼordine: orario di gioco, numero del giocatore sanzionato (da indicare nella colonna A/B della squadra di appartenenza), il codice "A" oppure "AMM" seguito dal punteggio attuale; barra con una "X" la casella "A" in corrispondenza del giocatore sanzionato. [immagine]

#### Esclusione (2 minuti)

In caso di sospensione (arbitro alza un braccio mostrando un "2" con la mano mentre con lʼaltro indica il giocatore sanzionato) il segretario deve riportare nellʼordine: orario di gioco, numero del giocatore sanzionato (da indicare nella colonna A/B della squadra di appartenenza), il codice "2M" seguito dal punteggio attuale; barra con una "X" la prima casella "Sosp" libera in corrispondenza del giocatore sanzionato. **Nota**: prima di comminare unʼesclusione lʼarbitro interrompe sempre il gioco. [immagine]

Contemporaneamente il cronometrista o lʼaiuto preleva un foglio per le esclusioni riportando il numero del giocatore sanzionato allʼinterno dei cerchi e lʼorario di termine della sanzione nei riquadri rettangolari (aggiungere due minuti al tempo correntemente indicato dal contaminuti). Il foglio piegato in due va appoggiato sul supporto dal lato della squadra di appartenenza del giocatore sanzionato.

#### Squalifica

In caso di ammonizione (arbitro mostra il cartellino rosso e indica il giocatore sanzionato con un braccio) il segretario deve riportare nellʼordine: orario di gioco, numero del giocatore sanzionato (da indicare nella colonna A/B della squadra di appartenenza), il codice "SQ" seguito dal punteggio attuale; barra con una "X" la casella "Sq" in corrispondenza del giocatore sanzionato. [immagine]

Il cronometrista o lʼaiuto preparano un foglio di esclusione secondo le stesse modalità dellʼesclusione.

### Timeout

Il timeout di squadra viene richiesto dallʼallenatore appoggiando il cartellino di timeout sulla scrivania e la sua squadra è in possesso della palla; in questo caso il cronometrista attiva il timeout mentre il segretario registra lʼevento riportando nellʼordine: orario di gioco, il codice "TO" nella colonna della squadra che ha richiesto la sospensione, il punteggio corrente. Lo stesso orario va riportato nellʼapposita casella dei timeout di squadra. [immagine]

**Attenzione**: una squadra non può richiedere più di un timeout negli ultimi 5 minuti del secondo tempo.

## Al termine del primo tempo

* attendere gli arbitri e mostrare loro il referto per un rapido controllo
* riportare il punteggio del primo tempo nellʼapposito riquadro
* barrare una riga per indicare la fine del primo tempo

## Durante lʼintervallo

* ritirare il cartellino TIMEOUT 1 se non è stato utilizzato, consegnare il TIMEOUT 3
* trascorsi 10 minuti suonare la sirena se una o entrambe le squadre non sono presenti in campo

## Al termine della partita

* attendere gli arbitri e mostrare loro il referto per il controllo finale
* riportare il punteggio finale nei riquadri del punteggio del secondo tempo e in quello del risultato
* barrare la prima casella libera per indicare il termine della partita
* riportare il numero di goal realizzati da ogni singolo giocatore
* riportare le statistiche relative ai rigori realizzati/assegnati per le due squadre
* consegnare il referto agli arbitri
* archiviare la copia del referto avuta dagli arbitri nel librone portadocumenti
* ritirare tutto il materiale tecnico (timeout e cartellini identificativi), riporre tutto al proprio posto

## Note

> qualora, al termine delle verifiche, vengano accertati errori nella compilazione del referto, che possono consistere, a titolo di esempio, in: omessa oppure irregolare aggiunta dellʼindicazione di una o più reti, omessa oppure irregolare aggiunta di provvedimenti disciplinari, etc. dopo lʼultima riga occupata devono essere riportati gli eventi risultati omessi, che devono anche andare ad integrare il riepilogo nella parte sovrastante, riguardante giocatori e dirigenti

> La compilazione del referto (fronte, retro ed eventuali integrazioni) deve essere effettuata sempre dalla stessa persona, utilizzando la medesima penna. Per nessun motivo possono essere effettuate cancellazioni tali da non consentire di leggere quanto era stato in origine scritto. Pertanto, ove siano stati commessi errori, sia nellʼindicazione dei dati di gara che nei commenti post - gara, è consentito esclusivamente tracciare una linea sulla parte di testo errata, tale comunque da permettere di leggere quanto era stato scritto e da far comprendere nello stesso tempo che trattasi di un testo da considerare annullato.

Fonte: "GUIDA ALLA COMPILAZIONE DEL REFERTO DI GARA" - Mauro Montagner
